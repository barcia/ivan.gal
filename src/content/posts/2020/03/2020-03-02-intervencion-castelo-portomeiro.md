---
title: Intervención no Castelo de Portomeiro
date: 2020-03-02T21:14:28+01:00
image: castelo-portomeiro-1.jpg
tags:
  - patrimonio
  - val-do-dubra
---

De todo o patrimonio que temos en Val do Dubra, o **Castelo de Portomeiro** é sen dúbida dos que máis chama a miña atención. Dende fai anos, gústame pasar por alí ás veces cando saio a correr e ás veces incluso quedarme alí un longo tempo desfrutando do lugar e das **privilexiadas vistas**.

De sempre pensei que o único resto arqueolóxico visible era a **muralla exterior** e unha **porta nun excepcional estado de conservación**, como indicaban Manuel Gago e Xurxo Salgado neste video de fai uns 10 anos xa.

{% vimeo "10484929" %}

Uns anos atrás ardeu toda esa zona, o que provocou que desaparecese a capa vexetal do chan. Após pasar alí, como dixen, longos períodos observando o lugar, nunha das miñas visitas decateime de que de xeito moi tenue podíanse distinguir divisións de **estructuras internas**.

Son case imperceptibles, e maiormente só se vislubran se te colocas coa orientación correcta. De feito, a pesar de saber agora de esas estructuras, aínda nalgunha visita recente atopei algunha nova que non fora quén de ver antes.

{% img "castelo-portomeiro-1.jpg", "Castelo de Portomeiro 1" %}

{% img "castelo-portomeiro-2.jpg", "Castelo de Portomeiro 2" %}

(Recentemente, nalgún estudo que lin nomeábanse xa ditas estructuras internas)

Nunha visita que fixen por alí con Antón, veciño de Portomouro, vimos tamén algunhas **pedras con distintas marcas** nas zonas próximas. Moitas delas seguramente sexan marcas de canteiros, pero descoñezo se todas, pois é moi probábel que existan máis restos arqueolóxicos na contorna a pesares da actividade mineira no lugar.

O lugar ten unha situación privilexiada con unhas vistas espectaculares de todo o val do río Tambre.

{% img "castelo-portomeiro-3.jpg", "Castelo de Portomeiro 3" %}

A boa nova que quería compartir é que agora parece ser que **un grupo da USC vai a realizar unha intervención** no Castelo dentro dunha liña de investigacións sobre as **fortificacións da Galicia altomedieval**.

Na súa [páxina de Facebook](https://www.facebook.com/CastelodePortomeiro/) pódese atopar toda a información.

Cabe destacar que o antigo equipo de goberno do concello de Val do Dubra chegara a un acordo co propietario dos terreos para que o concello **adquirise**, e protexese, este importante enclave patrimonial, pero o novo goberno negouse en varias ocasións a facer afectiva a compra.

[El Concello dubrés comprará el Castelo do Portomeiro para recuperarlo](https://www.lavozdegalicia.es/noticia/santiago/val-do-dubra/2019/02/07/concello-dubres-comprara-castelo-do-portomeiro-recuperarlo/0003_201902S7C7993.htm) - La Voz de Galicia, 7 de Febreiro do 2019.

Non dubidedes e seguir a páxina de Facebook que teño de [Portomouro](https://www.facebook.com/portomouro/), e sobretodo este blog, pois **publicarei calquera nova que teña**.

Máis info:
* [Repúblicas de Homes Libres: santuarios e castelos na beira do Tambre](http://www.manuelgago.org/blog/2010/03/27/republicas-de-homes-libres-santuarios-e-castelos-na-beira-do-tambre/) - Capítulo Cero
* [Fortificaciones de altura en el entorno de Santiago de Compostela. Hacia un primer análisis arqueológico comparativo](https://www.academia.edu/10769573/Fortificaciones_de_altura_en_el_entorno_de_Santiago_de_Compostela._Hacia_un_primer_análisis_arqueológico_comparativo) - Academia.edu
* [Castro do Castelo](http://patrimoniogalego.net/index.php/22306/2012/07/castro-do-castelo/) - Patrimonio Galego
